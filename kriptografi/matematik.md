## Matematik

Kriptografi tam olarak Matematik ve Teorik Bilgisayar Bilimleri'nin ortasında duran bir alan. Bu sebeple normal bir bilgisayar bilimi müfredatından daha fazla matematik, normal bir matematik müfredatından daha fazla teorik bilgisayar bilimi konuları öğrenmek gerekiyor. Bu yazıda kriprografi öğrenmek için gerekli bazı matematik konularından bahsedeceğiz.

### Matematiksel Olgunluk

İlk olarak matematiksel olgunluk (mathematcial maturity) dediğimiz konseptten bahsetmek gerek. Buna matematik okur yazarlığı da diyebiliriz. Esasen kişinin kendi seviyesine uygun bir matematik içeriğini anlayacak düzeyde bir olgunluğuna erişip erişmemek ile alakalı. Özellikle ispat yapmaya alışmak gerekiyor ve bu lisans düzeyinde matematik eğitiminden geçmeyen birinin hali hazırda elinde bulunan bir beceri değil maalesef.

Spesifik bir konuyu öğrenmekten farklı olduğu için bu olgunluğa erişmek konusunda adrese teslim bir tavsiye vermek zor fakat yardımcı olabilecek bazı kaynaklar şunlar:
- [Proofs: A Long-Form Mathematics Textbook](https://longformmath.com/proofs-home): Bu kaynak long form math serisine ait. Bazı matematik kitapları bir konunun tamamını kapsamak amacıyla oldukça öz bir şekilde yazılabiliyor. Bu tarz kitaplar bir konuyu kendi kendine çalışan insanlar için değil de daha çok bir öğretmen ile birlikte çalışmaya daha uygun. Long form math serisi bu konseptin tam tersi. Bütün bir müfredat sığdırmak yerine her konuyu oldukça detaylı şekilde okuyucuya sunmayı hedefliyor.
- [Mathematical Reasoning: Writing and Proof](https://www.tedsundstrom.com/mathematical-reasoning-writing-and-proof): Bu yukarıdaki kitaba ücretsiz bir alternatif olarak kullanılabilir.
- Bu kaynaklar ve konu hakkında daha fazla konuştuğum videoya da bakabilirsiniz: [Matematiksel Olgunluk Üzerine](https://youtu.be/pAi4T7Uxv8I).

Bu konuda unutulmaması gereken şey ispat okuyup yazmanın başka ispatlar okuyup yazarak gelişen bir beceri olması. Bahsi geçen kitapların egzersizleri ile uğraşmak kitapları baştan sona okumaktan daha değerli bu sebeple.

### Cebir ve Sayılar Teorisi

Kriptografi'de kullandığımız matematiğin çok büyük çoğunluğu bu iki konudan ibaret. Burada ibaret kelimesi kullanılsa da iki konu da oldukça temel ve fazlasıyla geniş. Bu konuları başlı başına çalışmanın keyfi ayrı olsa da kriptografi öğrenme sürecindeyken bu konuların kriptografi ile kesiştiği kısımlarına odaklanan kitaplar kaynak olarak biraz daha verimli olacaktır.

- [Number Theory Explained From First Principles - Etter](https://explained-from-first-principles.com/number-theory/): Bu kaynak tam olarak isminde yazan şeyi yapıyor, sayılar teorisi ve bazı cebir konularını neredeyse sıfırdan üstüne yeni bilgiler koyarak anlatıyor. Bir websitesi olduğu için başlangıçta üstünkörü bir blog yazısıymış gibi anlalışabilir, ancak site aslında interaktif bir kitap büyüklüğünde. Bu kaynağı yeni olması sebebiyle diğer kaynaklardan sonra okumuş olsam da hepsinden önce okumuş olmayı tercih ederdim.
- [A Computational Introduction to Number Theory and Algebra](https://shoup.net/ntb/): Bu kitabın kişiye kazandıracağı beceri skalası çok büyük. Hem sayılar teorisi hem de cebir konularına giriş seviyesi ve üzerinde değiniliyor. Hem bahsi geçen neredeyse her önemli operasyonun veya algortimanın performansından bahsediliyor, hem de direkt olarak kriptografi alanında sıklıkla kullanılan konulara değiniliyor. Bu kitapta ilerlerken bir yandan bahsi geçen algoritmaları Sage gibi bir dilde yazmaya çalışmak çok faydalı olacaktır.

