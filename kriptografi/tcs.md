## Teorik Bilgisayar Bilimi

Teorik Bilgisayar Bilimi (Theoretical Computer Science (TCS)) temel olarak hesaplama problemlerinin doğası üzerine araştırma yapılan bir alan. Belirli problemlerin belirli kaynaklar açısından zorluğu, kolaylığı, birbirlerine ne kadar benzediği gibi bir çok soruyu ele alıyor. Kriptografi alanında güvenliği bazı hesaplama problemlerinin zorluğuna dayandırdımız için bu konularla zaten doğal bir bağlantısı var. Tek bağlantı bu değil, özellikle sıfır bilgi ispatları gibi konular başta TCS problemleri olarak ortaya çıkıp sonradan kriptografik protokollerle gerçeklenmiş yapılar. Maalesef özellikle Türkiye'de araştırma yapılan veya müfredatta hak ettiği yeri bulan bir konu değil. Genellikle Formal Diller, Otomata (Özdevinirler) Teorisi gibi dersler altında bir giriş yapılıyor ancak bu dersler yeterli derinliğe sahip olmuyor. Eğer ders müfredatın sonuna doğruysa bu konuya denk gelip ilgi duyacak öğrenci sayısı da azalıyor. Bu sebeple, TCS benim bireysel olarak Türkiye'de daha çok kişi tarafından çalışılması için çaba sarf ettiğim bir alan. Aşağıdaki kaynak önerilerinde ürettiğim/üretmekte olduğum bazı materyallerden de bahsedeceğim.


**Nasıl Başlarım?**
- [CMU 15-251 Great Theoretical Ideas in Computer Science - Ada & O'Donnell](https://scs.hosted.panopto.com/Panopto/Pages/Sessions/List.aspx#folderID=%22bcf8243e-cf18-481f-960f-3c5b26fbb69b%22&page=0): CMU'da Anıl Ada ve Ryan O'Donnell tarafından verilen bu ders bir çok yönüyle çok iyi tasarlanmış. TCS ile alakalı bir çok konuya yeterli detayda değinerek ilgilenmek isteyebileceğiniz bir çok alan tanıtmış oluyor. Kriptografi için gerekli temel TCS bilgisini de sağladığını söyleyebiliriz.  İlgilendiğiniz konudan bağımsız sadece keyifli vakit geçirmek için bile takip edebilirsiniz. Ne söylersem söyleyeyim ne kadar iyi bir kaynak olduğunu izlediğinizde göreceksiniz.
  
- [Undergraduate Complexity Theory - O'Donnell](https://www.youtube.com/watch?v=RxhpiYKFQd8&list=PLm3J0oaFux3YL5vLXpzOyJiLtqLp6dCW2): 15-251'den sonra ilk geliştirmek isteyeceğiniz alt alan (kriptografi perspektifinden) karmaşıklık teorisi (complexity theory) olacaktır. Yine aynı hocanın lisans düzeyindeki bu dersini takip edebilirsiniz. Özellikle sıfır bilgi ispatı gibi konularda ilerlemeyi düşünüyorsanız olmazsa olmaz bir ders. Bu derste büyük ekrandaki görüntü bazen takılabiliyor aşağıdaki küçük ekran daha akıcı. Bütün ders boyunca devam eden bir sorun değil.

- [Teorik Bilgisayar Bilimi'ne Giriş](https://www.youtube.com/playlist?list=PLv7H_zqH_KQWxzNj-Dhnv3Jo6c11CzQH5): Bu benim hazırlamakta olduğum bir seri. Spesifik olarak Türkiye'deki öğrencilerin bildikleri şeyler göz önünde bulundurularak hazırlanmış biraz ders biraz anlatı şeklinde videolar içeriyor. 20 Video olarak tasarlandı fakat henüz sadece ilk 3 video var (tanıtım videosu hariç). Fırsat buldukça seriyi tamamlamaya devam edeceğim.

**Nasıl İlerlerim?:**

- [CS Theory Toolkit - O'Donnell](https://www.youtube.com/watch?v=prI35GmCon4&list=PLm3J0oaFux3ZYpFLwwrlv_EHH9wtH6pnX): Yine aynı hocadan bu sefer direkt TCS konusunda araştırma yapmak isteyen öğrencilere gerekli altyapıyı verme amacıyla hazırlanan bir ders. Kriptografi perspektifinden baktığımızda da çok faydalı olabilecek videolar var ama bu kaynağı baştan sona bir ders gibi değil de lazım oldukça aralardan seçip bir konuyu öğrenebileceğiniz bir kaynak olarak görebilirsiniz.
